---
layout: page-with-side-nav
title: Productvisie API-standaarden voor Klantinteracties
date: 09-06-2022
---

# Waarom deze standaarden?

Gemeenten hebben een moderne informatievoorziening nodig. In de huidige situatie is het lastig om te vernieuwen en zorgvuldig om te gaan met gegevens. Dat staat de verbetering van de gemeentelijke dienstverlening in de weg. VNG Realisatie werkt samen met gemeenten aan architectuur en standaarden die de kaders bieden voor deze moderne informatievoorziening. Eén van de uitgangspunten daarbij is dat inwoners en ondernemers tijdig en volledig geïnformeerd kunnen worden. De API-standaarden voor Klantinteracties dragen daaraan bij.

## Wat leveren deze standaarden op voor gemeenten?

- __Organisatiebrede bijhouding van interacties met inwoners en ondernemers.__ In het zaakgericht werken registreerden we al informatie over intracties met inwoners en ondernemers in het kader van een zaak. Met een 'zelfstandige' standaard voor contactmomenten kunnen die interacties ook eenvoudig worden geregistreerd en ingezien waar niet zaakgericht wordt gewerkt.
- __Scheiding tussen 'klantorders' en interne 'productie- of pickorders'.__ Door de introductie van productaanvragen kunnen we met inwoners en ondernemers communiceren op basis van een voor hen herkenbaar concept: het bestelde product. Zaken kunnen daardoor volledig worden ingericht op het procesverloop bij de gemeente - zonder (ook) oog te moeten houden voor de herkenbaarheid van het zaaktype voor de initiator.
- __Herbruikbare contactgegevens en klantvoorkeuren.__ Er bestaat op dit moment geen basis- of (gestandaardiseerde) gemeentelijke kernregistratie voor het registreren van contactgegevens van inwoners of ondernemers waarmee de gemeente een relatie heeft. Dat leidt ertoe dat zij vaker dan nodig om deze gegevens worden gevraagd. Een standaard voor contactgegevens en klantvoorkeuren vult deze lacune.
- __Ondersteuning van samengestelde klantbeelden en omnichannel-oplossingen.__ Gemeenten hebben veelal alleen fragmentarisch zicht op interacties met inwoners en ondernemers, terwijl vanuit dienstverleningsoogpunt juist een zo compleet (als binnen wettelijke kaders) mogelijk klantbeeld gewenst is. Standaardisatie van de drie API-standaarden voor Klantinteracties samen ondersteunt dit doel.

### Toegevoegde waarde voor leveranciers

- __Waardevolle gegevens gestandaardiseerd toegankelijk__ Gestandaardiseerde interfaces en onderliggende databronnen maken het makkelijker nieuwe dienstverleningstoepassingen te ontwikkelen.
- __Gemeenten stellen dezelfde vraag__ Standaarden uniformeren vragen van opdrachtgevers en vereenvoudigen implementatie.

# Voor wie zijn deze standaarden bedoeld?

De API-standaarden voor Klantinteracties zijn te gebruiken door alle informatiesystemen die een rol spelen bij [klant en keteninteractie](https://www.gemmaonline.nl/index.php/GEMMA2/0.9/id-1022e062-af16-4ca9-8ee8-434ebd880977). Om dit mogelijk te maken zijn aanbieders (of providers) voor deze gegevens nodig. Aanbieders moeten API-standaard(en) volledig implementeren. Onderdeel van het ontwikkeltraject is te bepalen en in de GEMMA-architectuur aan te duiden welke [GEMMA-referentiecomponenten](https://www.gemmaonline.nl/index.php/Overzicht_alle_referentiecomponenten) voor de Klantinteracties API's als aanbieder kunnen of moeten optreden.

Hoewel deze API-standaarden ontwikkeld zijn voor gebruik door gemeenten en hun softwareleveranciers zijn die ook voor overheidsorganisaties buiten het gemeentelijk domein toepasbaar.

# Worden deze API-standaarden verplicht?
De API-standaarden voor Klantinteracties hangen nauw samen met de API-standaarden voor Zaakgericht werken. Omdat voor de toepassing van die standaarden een ['pas toe of leg uit'-principe](https://vng.nl/brieven/standaardverklaring-per-142021-api-standaarden-voor-zaakgericht-werken) geldt, is het het streven om ook de API-standaarden voor Klantinteracties op termijn meer verplichtend vast te stellen. Hiertoe zal na oplevering van de eerste productie-versie van de API-standaard een traject worden opgestart richting het College van Dienstverleningszaken van de VNG.
